TITOLO: Assiteca, fusione di due controllate per il broker | L'Arena
LINK: https://www.larena.it/argomenti/economia/assiteca-fusionedi-due-controllateper-il-broker-1.5796269
DESCRIZIONE: 27 giu 2017 — lli & Courtman Insurance brokers spa e C.d.m. Insurance brokers srl nella controllante totalitaria Assiteca spa, il broker assicurativo italiano ...
TESTO: Società Athesis S.p.A. – Corso Porta Nuova, 67 – I-37122 Verona (VR) – REA: VR-44853 – Cap. soc. i.v.: 1.768.000 Euro – P.IVA e C.F. 00213960230
È stato sottoscritto l’atto di fusione per incorporazione delle controllate Lertora F.lli & Courtman Insurance brokers spa e C.d.m. Insurance brokers srl nella controllante totalitaria Assiteca spa, il broker assicurativo italiano quotato sul mercato Aim (alternative investment market) Italia di Borsa italiana spa, presente anche a Verona con una sede in via Francia 4.
Il progetto di fusione era stato approvato dall’assemblea straordinaria degli azionisti di Assiteca spa lo scorso 19 aprile, sulla base delle situazioni patrimoniali delle società al 31 dicembre 2016 e del progetto di fusione, iscritto al Registro delle imprese di Milano lo scorso 17 marzo 2017.
L’operazione, che rientra nel processo di razionalizzazione della struttura organizzativa del gruppo, è avvenuta con l’annullamento di tutte le partecipazioni costituenti il capitale delle società incorporate e senza necessità di aumento di capitale da parte di Assiteca spa, che già deteneva l'intero capitale sociale delle stesse. La fusione ha efficacia, ai sensi dell'articolo 2504 bis del Codice civile, a partire dal 30 giugno 2017. Le operazioni contabili delle incorporate sono imputate al bilancio della incorporante a partire dal 1° gennaio 2017.
Assiteca spa è nata nel 1982 e oggi rappresenta la più grande realtà italiana nel mercato del brokeraggio assicurativo. In Spagna è presente a Madrid e Barcellona. In Europa e nel mondo, Assiteca può garantire una presenza in oltre cento Paesi, in qualità di partner di Eos Risq e Lockton global.
È stata costituita dalla società una serie di divisioni specializzate in particolari aree di rischio: oltre a quella tecnica, che offre servizi di Risk management, le divisioni internazionale, trasporti, crediti commerciali, energie rinnovabili, employee benefits e welfare, rischi edili e grandi opere, cauzioni e fidejussioni, affinity, Pubblica amministrazione e sanità.
Assiteca vanta la certificazione del bilancio consolidato, del proprio sistema Qualità, l’adozione del modello organizzativo 231 e il bilancio sociale pubblicato dal 2003.
Società Athesis S.p.A. – Corso Porta Nuova, 67 – I-37122 Verona (VR) – REA: VR-44853 – Cap. soc. i.v.: 1.768.000 Euro – P.IVA e C.F. 00213960230

